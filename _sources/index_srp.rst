Предговор
---------

Интересовање за програмирање је у сталном порасту, и то с разлогом. Међутим, савладавање ове вештине је понекад тешко. Неке ствари у програмирању су тешке саме по себи, али често тежина долази од начина и редоследа објашњавања, примера који се користе, изабраног програмског језика и томе слично. 

Верујемо да смо овде елиминисали већину разлога да учење програмирања буде теже него што мора да буде:

- За сваки појам који објашњавамо, настојали смо да вам он затреба и пре него што до њега дођемо, тако да пожелите да га савладате и употребите;
- Примери најчешће имају своју причу, са намером да вас инспиришу да прођете кроз њих, нема механичког вежбања које уме да буде заморно;
- Објашњава се само оно што је потребно да се реши конкретан пример, теже ствари остављамо за касније;
- Не бавимо се прегледом могућности језика, за то постоје референтни приручници;
- Користимо све популарнији програмски језик Пајтон (Python), који се тренутно сматра најбољим избором за почетнике, а при томе је врло применљив у реалним ситуацијама;
- Не претпоставља се никакво предзнање из области програмирања, а из математике је довољно знање из првих неколико разреда основне школе;

Што се тиче техничких детаља:

- Задатке можете да решавате у браузеру и да одмах добијете одговор да ли вам програми раде како треба;
- Уз сваки задатак је дато и решење, које није одмах видљиво. Када кликнете (тапнете) на дугме "решење", појављује се програм који решава задатак. Тај програм затим можете да копирате у простор за решавање и испробате;
- У почетним задацима можете за ваш програм да видите блок-дијаграм попут оног у Скречу, или на code.org. Можете чак и да мењате програм користећи блок-наредбе, а затим да тако измењен програм вратите у Пајтон наредбе;
- У многим задацима можете да тестирате ваше решење на неколико унапред припремљених тестова и тако потврдите да резултат није случајно испао добар, него да сте заиста урадили оно што се очекивало;

Укратко, трудили смо се да вам омогућимо да уђете у свет писања програма на пријатан начин и дођете до нивоа на коме можете своје знање да практично примените.

Пре него што почнемо, скрећемо вам пажњу на неколико чињеница о учењу програмирања уопште:

- Ваше решење може да буде сасвим ок и ако је различито од нашег. Скоро увек постоји више исправних начина да се реши један задатак.
- Програмирање се учи тако што се пишу програми. Немојте само да читате и решавате задатке напамет, или још горе, да гледате решења и после тога размишљате да ли бисте тако и ви решили задатак. Пишите програме. Чак и ако сте у стању да издиктирате тачан програм, и вашим рукама је потребно да кроз тај програм прођу. Потребно је да знате и главом и рукама.
- Ма колико да смо се трудили, не можемо да покажемо или испричамо све - будите радознали, испробајте и по неколико идеја и видите како раде, поиграјте се.
- Ако при решавању неких задатака будете имали проблема, не брините - то је потпуно нормално. Наоружајте се стрпљењем и будите пажљиви. Трудите се да разумете поруку о насталом проблему. По потреби погледајте поново примере и објашњења која сте прошли до тада. У случају да завирите у решење, можете да га ископирате или откуцате са или без гледања, али за напредовање у учењу програмирања важно је да настојите да разумете дата решења и идеје које стоје иза њих.

Желимо вам забавно и успешно програмирање.

Садржај
-------

.. toctree::
    :maxdepth: 3

    01_Karel_srp_00_intro.rst
    02_Console/02_Console_srp_00_Intro.rst
    03_PyGame/03_PyGame_srp_Index.rst
              